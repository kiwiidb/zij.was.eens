# DH_BMIktlTF

**Date:** 2025-04-03 14:37:00

## Images

![Image](../images/DH_BMIktlTF_0.webp)

![Image](../images/DH_BMIktlTF_1.webp)

## Caption

Vandaag 108 jaar geleden is Eva Fastag geboren in Warschau. Twee jaar na haar geboorte ontvlucht ze de stad samen met haar ouders richting de VS. Deze vlucht brengt hen in Antwerpen op 11 november 1919.

Haar vader, een horlogemaker, besluit om finaal in Antwerpen te blijven. De stad is in volle heropbouw na WOI en kan jonge mensen gebruiken. Eva krijgt nog een zus en drie broers. Het joodse gezin heeft de Poolse nationaliteit, aangezien naturalisatie te duur was. Op de middelbare school leert Eva stenodactylo. Ze is een goede student en haalt erg goede cijfers.

In 1939 valt Duitsland Polen binnen. Op 10 mei 1940 is dit het geval in BelgiÃ«. Het gezin verliest inkomstenbronnen omdat werkgevers geen joden meer durven aannemen nu de Duitsers de macht hebben. In 1941 gaat Eva aan de slag als stenotypiste bij een Brusselse verzekeringsmaatschappij in Brussel, waar haar joods-zijn niet als probleem wordt gezien. Eva pendelt elke dag via het Centraal Station en leert andere joodse meisjes kennen die net zoals zij werken in Brussel. Het is in dat station dat ze tijdens een razzia wordt aangehouden. Ze brengt 5 dagen door in Breendonk. Op een gegeven moment wordt aan de vrouwen gevraagd wie kan typen en Duits spreekt. Een tiental vrouwen, waaronder Eva, stelt zich kandidaat. Zo komt ze terecht in de Dossinkazerne, het doorgangskamp om joden en Roma te transporteren naar concentratiekampen.

Eva moet lijsten opstellen van opgepakte joden. Dankzij haar functie kan ze aan documenten die bewijzen dat mensen joods zijn, wanneer dat mogelijk is vernietigt ze deze documenten. Ze vervalst ook transportlijsten zodat verzetsmensen in dezelfde wagon getransporteerd worden. Samen met haar toekomstige man verstopt ze ook gereedschap onder het stro in de wagons zodat de verzetslieden deze kunnen gebruiken om de trein te saboteren. Op deze manier hebben ze de levens van verschillende mensen kunnen redden. 

Eva overlijdt op 12 augustus 2021. Over haar leven schreef Pieter Serrien het boek 'De laatste getuige: Eva Fastag'

#ZijWasEens #EvaFastag

