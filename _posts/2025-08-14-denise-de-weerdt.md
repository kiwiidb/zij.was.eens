---
layout: post
title: "Denise De Weerdt"
date: 2025-08-14 09:00:13
header_image: /images/DNU4ZOOte4r_0.webp
---

Vandaag 10 jaar geleden is Denise De Weerdt overleden in Gent. Ze is in dezelfde stad geboren op 3 mei 1930 in een overtuigd socialistisch milieu. 

Als kind is Denise omringd door sterke vrouwen. Ze brengt het grootste deel van haar kindertijd door bij haar tante in de Gentse Bloemekenswijk. Haar ouders baten een café uit aan de Westerbegraafplaats. Denises jeugd verloopt relatief zorgeloos. 

Denise engageert zich in haar jeugd in socialistische verenigingen. Wanneer ze in 1948 de kans krijgt om verder te studeren, kiest ze voor geschiedenis aan de UGent. Op dat moment is professor Jan Dhondt belast met het uitbouwen van het vak over de moderne tijd, die tot dan niet echt bestudeerd is. Deze prof zal een belangrijke rol spelen in haar leven en Denis schrijft haar thesis onder zijn begeleiding. Hij biedt haar de mogelijkheid om na haar studies een jaar onderzoek te doen in Parijs, maar dit slaat ze af. Tijdens haar studies heeft ze haar toekomstige man leren kennen en het koppel wil zo snel mogelijk een stabiel leven opbouwen zodat ze kunnen trouwen. 

Dit 'stabiel leven' brengt Denis naar het onderwijs, wat haar helemaal niet bevalt. Wanneer ook haar huwelijk na een jaar op de klippen loopt, krijgt ze van prof Dhondt de tip om aan de slag te gaan als bibliothecaris in de Koninklijke Bibliotheek in Brussel. Hier blijft ze werken tot aan haar pensioen. Ondertussen verdedigt ze in 1968 ook succesvol haar doctoraat over het ontstaan van de Belgische Socialistische Partij. Denise, die bij het kiezen van een onderwerp voor haar masterthesis van prof Dhondt te horen kreeg dat het onderwerp 'vrouwen in de textielindustrie' niet goed genoeg was, zal zich later ontpoppen tot pionier van de genderbewuste geschiedschrijving en tal van boeken over de Belgische vrouwengeschiedenis publiceren.

Tot slot is het ook het vermelden waard dat Denise mee aan de wieg staat van het Fonds Suzan Daniel, het archiefcentrum van de holebi- en transbeweging in België. Denise is zelf discreet over haar geaardheid, maar in het boek 'Oud = out' getuigt ze over hoe ze na haar huwelijk ontdekt dat ze biseksueel is. 

#ZijWasEens #DeniseDeWeerdt 

Bron: 'Oud = out', 'Mijn Waarheid'
@amsab_isg

![Image](/zij.was.eens/images/DNU4ZOOte4r_0.webp)
![Image](/zij.was.eens/images/DNU4ZOOte4r_1.webp)
![Image](/zij.was.eens/images/DNU4ZOOte4r_2.webp)
![Image](/zij.was.eens/images/DNU4ZOOte4r_3.webp)
