---
layout: post
title: "Hélène Duerinckx"
date: 2025-08-11 09:00:45
header_image: /images/DNNKEQPtM_K_0.webp
---

Paint me like one of your Watermaal-Bosvoorde girls...

Vandaag 54 jaar geleden is Hélène (Nel) Duerinckx overleden. Ze is geboren op 18 oktober 1886 in Schaarbeek. Het gezin Duerinckx zal zich later vestigen in Koekelberg, waar vader Jean Joseph postbode is. 

Wanneer ze zestien is gaat Nel aan de slag als typiste, al zal ze snel haar ontslag krijgen. In deze periode poseert ze voor kunstenaars in het Brusselse. In het kunstzinnige milieu ontmoet ze in 1902 up and coming kunstenaar Rik Wouters. "Ze is zestien en fris als een lentedag in een stad die trilt van leven. Nieuwsgierig ook. Bijdehand. Grillig en gretig. Knap," schrijft biograaf Eric Min. Nel en Rik krijgen een passionele relatie en in 1905 treden ze in het huwelijk. 

Al snel krijgt het echtpaar te maken met geldgebrek. Ze moeten noodgedwongen intrekken bij Riks vader in Mechelen, wat zwaar valt bij de stadse Nel. Na een conflict met haar schoonvader verhuist het koppel in 1906 naar Brussel om zich vervolgens in 1907 te vestigen in Bosvoorde. Hier beleven ze enkele mooie jaren en Riks carrière lijkt gelanceerd te zijn. We zien de liefde van zijn leven meermaals terugkeren in zijn werken als model.

Wanneer WOI uitbreekt, wordt Rik opgeroepen voor het leger. In deze periode heeft hij last van onophoudende hoofdpijnen, later gediagnosticeerd als kaakbeenkanker. Nel vlucht naar het neutrale Nederland, waar Rik haar vervoegt wanneer zijn gezondheid achteruit gaat. Hij overlijdt op 11 juli 1916. Nel zal zich de rest van haar leven blijven bekommeren om Riks werk: meer dan 200 schilderijen, talloze tekeningen en aquarellen, etsen, sculpturen etc. Als kunstliefhebbers Riks naam vandaag nog kennen, is dat de verdienste van Nel die als zijn manager en curator optreedt na zijn overlijden. In 1944 publiceert ze ook haar manuscript over het levensverhaal van Rik Wouters. "Geen kunstenaarsmodel heeft het haar voorgedaan," aldus Eric Min.

#ZijWasEens #NelDuerinckx #RikWouters 

Bron: 'Rik Wouters. Een biografie' - Eric Min
Beeld: Lezen in de kunst

![Image](/images/DNNKEQPtM_K_0.webp)
![Image](/images/DNNKEQPtM_K_1.webp)
![Image](/images/DNNKEQPtM_K_2.webp)
![Image](/images/DNNKEQPtM_K_3.webp)
