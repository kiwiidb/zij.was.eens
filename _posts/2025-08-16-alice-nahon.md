---
layout: post
title: "Alice Nahon"
date: 2025-08-16 12:43:29
header_image: /images/DNabgy_tKXz_0.webp
---

Vandaag 129 jaar geleden is Alice Nahon geboren in Antwerpen. Ze groeit op in een lagere middenklasse gezin, dat gedurende heel haar leven zal kampen met financiële moeilijkheden. 

Ondanks het regelmatige geldgebrek, krijgen de kinderen Nahon een goede basisopleiding. Tijdens haar jonge jaren schrijft Alice haar eerste gedichten. Vader Nahon informeert of Alice in 1913 aan de slag kan als vrijwillig verpleegkundige in Antwerpen, in ruil voor kost en inwoon. Dit betekent immers één mond minder om te voeden. In september 1914 wordt Alice echter als patiënte opgenomen in het ziekenhuis. Er wordt foutief van uitgegaan dat ze lijdt aan tuberculose. Vader Nahon regelt een opname in een sanatorium. Alice zal zes jaar van haar leven slijten in sanatoria in de Kempen en Limburg. De eenzaamheid die ze hier ervaart vormt een constante in haar poëzie. 

Alice maakt haar dichtersdebuut in een Vlaams weekblad in 1917. Hoewel ze zelf nooit een positie ingenomen heeft, en haar Vlaamsgezindheid eerder romantisch dan idealistisch is, komt ze na WOI bij het zoeken naar een afzetmarkt voor haar gedichten uit bij flamingante tijdschriften. Haar eerste bundel in 1920 is een enorm succes, al zeggen sommige critici dat haar werk erg simpel en oppervlakkig is en koppelen ze haar succes aan haar imago van mooie, Vlaamse en tevens zieke vrouw. Een imago dat goed verkoopt. 

Het is in datzelfde jaar dat ze voor het eerst te horen krijgt dat ze niet aan tuberculose lijdt maar bronchitis. Toch houdt haar vader haar in het sanatorium met de achterhaalde diagnose. Nu ze weet dat ze geen tbc-patiënte is, volgt haar 'erotische ontwakening'. In tegenstelling tot het imago dat ze heeft, houdt Alice er verschillende liefdesaffaires op na, met mannen én vrouwen. In literaire kringen is dit geen geheim, al probeert ze haar verhoudingen verwoed buiten de publieke sfeer te houden. Eind 1921 komt immers haar tweede bundel uit. In 1922 sluit ze, als goedverkopend dichter, een overeenkomst over haar auteursrechten. Opvallend: de royalties moeten uitbetaald worden aan haar vader. Alice is op dat moment al 27 jaar oud, maar zal heel haar leven financieel afhankelijk blijven van hem.

(Vervolg in comments)

![Image](/images/DNabgy_tKXz_0.webp)
![Image](/images/DNabgy_tKXz_1.webp)
![Image](/images/DNabgy_tKXz_2.webp)
![Image](/images/DNabgy_tKXz_3.webp)
![Image](/images/DNabgy_tKXz_4.webp)
![Image](/images/DNabgy_tKXz_5.webp)
![Image](/images/DNabgy_tKXz_6.webp)
