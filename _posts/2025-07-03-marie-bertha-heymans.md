---
layout: post
title: "Marie-Bertha Heymans"
date: 2025-07-03 15:39:46
header_image: /images/DLpctd1Nq_j_0.webp
---

Vandaag 128 jaar geleden is Marie-Bertha Heymans geboren in Gent. Het gezin Heymans is een intellectueel gezin. Haar vader is prof en rector aan de @ugent. Haar beide broers zullen later ook prof worden aan dezelfde instelling, de een - Corneel - mag zich Nobelprijswinnaar noemen, de ander - Paul - minister. Marie-Bertha moet niet onderdoen voor hen. 

In 1917 behaalt ze haar haar diploma verpleegkunde bij de Zusters van Liefde. Haar vader - een farmacoloog - moedigt haar aan om studies geneeskunde aan te vatten. Ze schrijft zich voor deze studies in aan de UGent maar nadat ze in 1923 haar kloostergeloften aflegt kiest ze ervoor om haar opleiding geneeskunde verder te zetten aan de KU Leuven. Ze is in 1926 één van de drie eerste vrouwen die aan deze instelling afstuderen in de geneeskunde. 

In Leuven staat ze mee aan de wieg van een nieuwe opleiding voor katholieke verpleegsters, dat opent in 1939. Studentes krijgen hier naast de verpleegkundige vakken ook algemene, wetenschappelijke en pedagogische vakken. De school van Zuster Jules-Marie, haar kloosternaam, heeft een internationale reputatie en staat bekend als modelschool voor verpleegkundigen. De KU Leuven beslist dan ook om in 1964 de school in te kantelen in de universiteit. Zuster Jules-Marie heeft honderden verpleegkundigen helpen vormen en heeft het verpleegkundigenberoep naar een hoger niveau kunnen tillen. 

Zuster Jules-Marie blijft actief als vrijwilliger tot 1985. Ze overlijdt op 31 maart 1986 in Lovenjoel. Vorig jaar eerde de stad Leuven haar met een straatnaam. 

#ZijWasEens #MarieBerthaHeymans #ZusterJulesMarie

Bronnen: VRT, 'Altijd de eerste' - Luc De Munck

![Image](/zij.was.eens/images/DLpctd1Nq_j_0.webp)
