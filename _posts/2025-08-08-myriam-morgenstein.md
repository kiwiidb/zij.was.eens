---
layout: post
title: "Myriam Morgenstein"
date: 2025-08-08 09:00:41
header_image: /images/DNFbrYrNtbM_0.webp
---

Vandaag 92 jaar geleden is Myriam Morgenstein geboren in Antwerpen. 

De Morgensteins zijn een grote orthodox joodse familie in Borgerhout. Wanneer de Duitsers BelgiÃ« binnenvallen, ontvlucht de familie de stad. Met valse papieren reizen ze door bezet Frankrijk, richting Spanje en met als eindbestemming Cuba. Hier brengt Myriam vijf jaar van haar leven door. Op haar dertiende, in maart 1947, verhuist het gezin naar New York. Hier loopt Myriam school in Bronx High School of Science. Haar klasgenoten zijn onder meer de latere Nobelprijswinnaars Steven Weinberg en Sheldon Glashow. 

Myriam schrijft zich in aan de vrouwenuniversiteit Barnard College. Deze universiteit is in 1889 opgericht als antwoord op het weigeren van vrouwen aan Columbia University, maar sinds 1900 werken beide instellingen samen. Dit geeft Myriam de mogelijkheid om fysicalessen aan Columbia te volgen. Tijdens haar eerste fysicales leert ze haar man, Phil Sarachik, kennen. De liefde voor fysica moet echter nog groeien; Myriam heeft het moeilijk in haar eerste jaar. Toch moedigt Phil haar aan om verder te gaan in de academische wereld. Al stoot Myriam na haar afstuderen op meerdere drempels: fysica is geen terrein voor een vrouw vindt men. Via via vindt ze een job in een lab, maar ze kan hier enkel twee jaar aanblijven als post-doc. Gelukkig ziet City College potentieel in haar: ze wordt aangeworven en binnen enkele jaren is ze als professor vast benoemd.  Dit verloopt overigens ook niet zonder kleerscheuren: als vrouw mag Myriam initieel vb. niet in de faculteitskantine.

In 1970 volgt een persoonlijk drama wanneer haar dochter ontvoerd en vermoord wordt. Myriam zegt de academische wereld tien jaar vaarwel, maar keert in 1980 terug voor wat ze daarna zal beschrijven als de meest productieve periode in haar leven. Haar academisch werk wordt bekroond met meerdere prijzen. In 2020, een jaar voor haar overlijden, krijgt ze de APS Medal for Exceptional Achievement in Research "for fundamental contributions to the physics of electronic transports in solids and molecular magnetism".

Myriam overlijdt op 7 oktober 2021 in Manhattan.

#ZijWasEens #MyriamSarachik #MyriamMorgenstein

![Image](/images/DNFbrYrNtbM_0.webp)
