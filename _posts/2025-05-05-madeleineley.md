---
layout: post
title: "Madeleine Ley"
date: 2025-05-05 14:08:45
header_image: /images/DJRXZOeN6ax_0.webp
---

Vandaag 124 jaar geleden is Madeleine Ley geboren in 1901. Ze blijft hier niet lang wonen: het gezin Ley verhuist naar Ukkel wanneer vader Auguste Ley benoemd wordt als professor aan de ULB. 

Zoals het een liberaal progressief Brussels gezin betaamt, krijgt Madeleine de kans om te studeren. Haar middelbaar onderwijs geniet ze in de school van arts en pedagoog Ovide Decroly. Daarna schrijft ze zich in 1918 in voor een talenopleiding aan de ULB. Deze maakt ze evenwel niet af. In 1921 trouwt ze met Lucien Wybaux, die haar in 1929 meeneemt naar Zwitserland. Hier ontdekt Madeleine een passie voor de bergen, die het decor zullen vormen van haar latere werken. Lucien, die ze al sinds haar 4 jaar kent en met wie ze een hechte band heeft, laat zich van zijn minst mooie kant zien wanneer hij ontdekt dat Madeleine een 'innige vriendschap' onderhoudt met een vrouw die ze in de bergen heeft ontmoet.

Ze wordt geprezen voor het schrijven van kinderboeken die ook gretig gelezen worden door volwassenen. Van haar hand zijn o.a. de dichtbundel 'Petites voix' in 1930 en de roman 'L'enfant dans la forêt' in 1931 verschenen. 'Petites voix' bevat verzen die Madeleine al schreef op haar 15de. Voor 'L'enfant dans la fôret' krijgt ze de Franse prijs voor het beste kinderboek, dit ná een discussie of deze prijs wel mag uitgereikt worden aan een Belgische auteur! In 1939 wint ze voor haar roman 'Le grand feu' de Prix Victor Rossel, de belangrijkste literaire prijs die bestaat in Franstalig België. 

'Le grand feu' zal een van haar laatste werken zijn, want tijdens WOII gaat haar mentale gezondheid er dermate op achteruit dat ze het schrijven voorgoed vaarwel zegt. Madeleine, die al langer sukkelt met haar gezondheid en in brieven die dateren uit 1920 al doet uitschijnen dat ze kampt met een angststoornis, is aangedaan door enerzijds een aanhouding door een Belgische agent (wat later een misverstand blijkt te zijn) en anderzijds een aanvaring met de gestapo. Wanneer ze haar hart hierover lucht bij haar buurvrouw, krijgt ze weinig begrip: "Cela arrive quand on a fait un faux pas." Deze zin blijft haar de rest van de oorlog achtervolgen.

#ZijWasEens #MadeleineLey

Bron: Le Cerveau Volé

![Image](/zij.was.eens/images/DJRXZOeN6ax_0.webp)
![Image](/zij.was.eens/images/DJRXZOeN6ax_1.webp)
![Image](/zij.was.eens/images/DJRXZOeN6ax_2.webp)
![Image](/zij.was.eens/images/DJRXZOeN6ax_3.webp)
