---
layout: post
title: "Suzanne Danco"
date: 2025-08-10 09:00:38
header_image: /images/DNKlQPuteQ4_0.webp
---

Wereldwijd bewonderd, voor ons onbekend? 

Vandaag 25 jaar geleden is Suzanne Danco overleden in Fiesole, Italië. Ze is geboren op 22 januari 1911 in een bemiddeld Antwerps gezin in Elsene. Zowel de Vlamingen als de Brusseleirs mogen deze vedette dus claimen!

Twee jaar na haar geboorte verlaat vader Danco het gezin om dichter bij de twee zonen uit zijn eerste huwelijk te wonen in de V.S. Not all men, maar zeker wel deze man... Haar moeder bekommert zich om de opvoeding van Suzanne en haar oudere zus. Het is dan ook haar moeder die, wanneer ze ziet dat Suzanne prachtig kan zingen, probeert om een zangcarrière uit het hoofd van haar dochter te praten. Niemand minder dan Koningin Elisabeth, die bevriend is met het gezin, weet haar te veranderen van mening! Aldus schrijft Suzanne zich in 1930 in aan het Koninklijk Conservatorium in Brussel. In 1935 studeert ze met prachtige resultaten af. Met verschillende muzikale prijzen op zak begint ze op te treden.

In 1938 volgt een bepalende wending in haar leven. Wanneer ze aan het oefenen is met de Italiaanse tenor Fernando Carpi, raadt hij haar aan om haar stemtype te veranderen van mezzosopraan naar sopraan. Het is als sopraan dat ze haar grootste successen zal kennen. Er volgen concerten in het buitenland. Vooral Italië spreekt haar aan. Tijdens WOII verkiest ze om niet terug te keren naar België en hoewel ze na de oorlog nog richting België komt voor concerten is Italië duidelijk haar eerste thuis. Hoewel haar buitenlandse carrière aan het boomen is, merkt ze dat ze meer gevraagd wordt voor concerten dan voor opera's. Suzanne betreurt dit, want haar hart ligt bij de opera. 

In 1966 zingt ze haar laatste opera, als Geneviève in 'Pelléas et Mélisande'. In 1971 zegt ze ook de concerten vaarwel met de Vierde Symfonie van Mahler. De liefde voor muziek stopt echter niet en ze richt zich voortaan op muziekonderwijs, afwisselend in Italië en Engeland. Hoewel haar naam wellicht voor velen geen belletje doet rinkelen, is haar oeuvre wél te beluisteren op o.a. Spotify. De perfecte soundtrack voor je dag?

#ZijWasEens #SuzanneDanco

Bron: Nouvelle Biographie Nationale (15)

![Image](/images/DNKlQPuteQ4_0.webp)
![Image](/images/DNKlQPuteQ4_1.webp)
