---
layout: post
title: "Mercédès Legrand"
date: 2025-07-14 09:00:43
header_image: /images/DMFDta6td09_0.webp
---

Vandaag 132 jaar geleden is Mercédès Legrand geboren in een Belgisch gezin in Spanje. Ze brengt de eerste 10 jaar van haar leven in Spanje door, maar verhuist daarna voor haar opleiding naar Brussel en vervolgens naar Engeland en Duitsland.

In 1916 schrijft ze zich in aan de Koninklijke Academie voor Schone Kunsten van Brussel. Mercédès is erg kunstzinnig: ze schrijft graag, ze schildert en ze kan beeldhouwen. Ze studeert er tot 1919 en leert er ook haar eerste echtgenoot kennen, de schilder Roger Van Gindertael. Na haar studies wordt ze door de gemeente Nassogne (Luxemburg, België) gevraagd om een monument te maken voor de slachtoffers van WOI. Dit is het eerste herdenkingsmonument in België gemaakt door een vrouw. 

In 1920 verhuist het echtpaar naar Parijs, waar Mercédès zich bij de intelligente beau monde voegt en waar ze artiesten als Picasso ontmoet. In deze periode brengt ze ook een dichtbundel uit. Het komt in Parijs tot een scheiding met haar man, met wie ze een zoon heeft. Dit valt slecht bij haar familie. Toch hertrouwt Mercedes met de kunstenaar Edmond Kayser, waarna ze nog twee dochters krijgt. Mercédès' artistieke carrière zet zich verder en ze blijft haar werk exposeren, dit terwijl ze ook de opvoeding voor haar kinderen op zich neemt. 

Tijdens WOII gaat het gezin door financieel moeilijke tijden, aangezien er in oorlogstijden weinig commissies voor kunstwerken binnen komen. Ze ontvluchten het Vichy-regime en trekken naar het zuiden van Frankrijk. Mercédès overlijdt hier echter op 17 juli 1945 aan de gevolgen van gezondheidsproblemen ontstaan door de giftige stoffen die ze gebruikt bij het maken van emailkunstwerken.

#ZijWasEens #MercédèsLegrand

![Image](/images/DMFDta6td09_0.webp)
![Image](/images/DMFDta6td09_1.webp)
![Image](/images/DMFDta6td09_2.webp)
