---
layout: post
title: "Yvonne Sterk"
date: 2025-08-21 09:00:35
header_image: /images/DNm56ZeIOP6_0.webp
---

Yvonne Sterk is geboren op 2 december 1920 in Wilrijk, al zal ze haar jeugd doorbrengen in het Limburgse mijnersdorp Eisden. Tijdens WOII vervoegt ze haar vader bij het gewapend verzet. Na haar huwelijk verhuist ze samen met haar echtgenoot naar Brussel. Hier neemt ze deel aan literaire salons en publiceert ze ook haar eerste dichtbundel 'Les chemins de l'absence'. Dit werk wordt in 1953 bekroond met de Prix Max Rose, andere prijzen volgen de jaren hierna. 

Yvonne is lid van de PEN Club, een organisatie die contacten tussen internationale schrijvers aanmoedigt en de vrijheid van meningsuiting promoot. In haar enthousiasme nodigt ze Emir Saqr bin Sultan Al Qasimi, de sjeik van Sharjah (nu deel van de VAE), uit naar België. Hij heeft geen tijd, maar keert de uitnodiging om. In 1965 trekt Yvonne voor een eerste keer richting Midden-Oosten. Haar poëzie wordt vertaald naar het Arabisch en zorgt voor bekendheid en uitnodigingen in verschillende Arabische steden. Bij een lezing aan de Universiteit van Bagdad krijgt ze de vraag naar haar standpunt over de situatie in Palestina, voor haar een onbekend onderwerp op dat punt. Dit zal snel veranderen. 

Yvonne levert verschillende journalistieke bijdragen over de regio in de Belgische pers. Als journalist rapporteert ze over de Zesdaagse Oorlog/Junioorlog. Ze is aangedaan door wat ze ziet en richt in België mee het Comité National Palestine op. Deze organisatie vraagt aandacht voor de Palestijnse bevolking en pleit dat zionisten het vervolgen van joden tijdens WOII gebruiken om een racistische en koloniale staat op te richten ten koste van de Palestijnen. 

Wanneer een foto van Yvonne met keffiyeh en kalashnikov in de Engelse pers verschijnt, valt ze uit de gratie van de Belgische pers. In het interview betuigt Yvonne haar steun voor de Palestijnen en het Democratic Front. 85-jarige Yvonne zal later evenwel zeggen dat ze nooit iemand beschoten heeft. 

In 1977 keert Yvonne noodgedwongen terug naar België. Ze overlijdt op 27 juli 2012 in Evere en wordt begraven in 'haar' Limburg. 

#ZijWasEens #YvonneSterk

Bron: BTNG & 'A Frassini' op YouTube
Beeld: @avg_carhif

![Image](/images/DNm56ZeIOP6_0.webp)
![Image](/images/DNm56ZeIOP6_1.webp)
![Image](/images/DNm56ZeIOP6_2.webp)
