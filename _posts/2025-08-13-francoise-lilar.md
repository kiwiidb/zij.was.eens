---
layout: post
title: "Françoise Lilar"
date: 2025-08-13 09:00:49
header_image: /images/DNSTkNWtkaG_0.webp
---

Een debuutroman in 1951 over een lesbisch koppel, can you imagiiine...

Vandaag 9 jaar geleden is Françoise Lilar overleden. Ze is geboren op 6 juli 1930 in Antwerpen als dochter van de advocaat en later minister Albert Lilar en auteur Suzanne Verbist. Suzanne behoort overigens zelf tot de eerste generatie vrouwelijke advocaten.

Het intellectueel milieu waarin Françoise opgroeit werkt stimulerend. Op zeventienjarige leeftijd publiceert ze haar eerste poëziebundel 'Poèmes du dimanche'. Dit doet ze onder haar eigen naam. Wanneer ze in 1951 haar debuutroman 'Le rempart des béguines' publiceert, opteert ze echter voor de nom de plume Françoise Mallet. Mallet is een veel voorkomende Franstalige naam, ideaal voor de auteur die weet dat de lesbische relatie waarover haar roman gaat stof zal doen opwaaien. 'Le rempart des béguines' vindt plaats in een stad die aan haar geboortestad Antwerpen doet denken (de titel is een letterlijke vertaling van 'Begijnenvest') en vertelt over de relatie tussen een meisje en de minnares van haar vader. Choquerend voor het conservatieve België. In Frankrijk is dit minder het geval. De naoorlogse context zorgt daar voor een nieuwe literaire stroming die ons auteurs met moderne ideeën brengt. 

De controversiële roman remt Françoises carrière niet af en ze kent het ene literaire succes na het andere. Haar werken worden bekroond én verfilmd. Ze vergeet overigens haar Vlaamse roots niet: haar jeugd in Vlaanderen speelt - zeker in het begin van haar carrière - een belangrijke rol in haar werken. Op een gegeven moment voegt ze daarom ook de, eveneens veelvoorkomende maar Vlaamse, naam Joris toe aan haar nom de plume: Françoise Mallet-Joris is geboren.

Françoise is drie keer getrouwd, telkens met mannen. In 1970 leert ze echter Marie-Paule Belle kennen, een Franse zangeres. Ze ontwikkelen een vriendschap en een amoureuze relatie, waarvoor ze beiden openlijk uitkomen. Deze relatie zal meer dan 10 jaar duren en Françoise zal zelfs een belangrijke rol spelen in de carrière van Marie-Paule door enkele hits voor haar te schrijven.

#ZijWasEens #FrancoiseLilar #FrancoiseMalletJoris

Bron: L-tour

![Image](/images/DNSTkNWtkaG_0.webp)
![Image](/images/DNSTkNWtkaG_1.webp)
![Image](/images/DNSTkNWtkaG_2.webp)
