---
layout: post
title: "Céline Dangotte"
date: 2026-01-30 17:02:18
header_image: /images/DUJAwCeCgAh_0.webp
---

Vandaag 51 jaar geleden is Céline Dangotte overleden in Vorst. Ze is op 30 maart 1883 geboren in Gent in een progressief-liberaal milieu. 

Céline volgt, zoals veel liberale meisjes, secundair onderwijs aan het Institut de Kerchove. Deze school volgt het voorbeeld van de 'Cours d'Education' opgericht door Isabelle Gatti de Gamond in Brussel. Op deze school leert ze de latere kunstenares Mabel Elwes kennen. Célines ouders adopteren Mabel. Mabels dochter May Sarton - over wie eerder een post is verschenen op deze pagina - wijdt een hoofdstuk aan Céline en de bijzondere vriendschap tussen de twee vrouwen in haar boek 'A world of light'. 

Tijdens haar studies vormt ze met een aantal gelijkgezinde feministische vrouwen de groep 'De Flinken'. Deze groep fuseert op termijn met de groep 'Reiner Leven' opgericht door George Sarton. Hier leert Céline haar echtgenoot kennen. Hoewel hun huwelijk in de beginjaren perfect lijkt, vertoont de relatie barsten wanneer Céline haar echtgenoot wil helpen bij het publiceren van zijn poëzie. Toch raakt ze via haar echtgenoot betrokken bij de Gentse vrijmetselarij. Ze is hier het eerste vrouwelijke lid en via haar tussenkomsten kan ze ook de mannelijke leden betrekken in de feministische strijd. Céline is namelijk een groot voorvechter van onderwijs voor meisjes en het vrouwenstemrecht. Zo is ze mede-oprichter van de 'Fédération belge pour le droit de vote des femmes' in 1913. Deze organisatie voert via verschillende kanalen de druk voor het vrouwenstemrecht op.

Na haar scheiding verhuist ze naar Brussel om de interieurzaak van haar overleden moeder uit te baten. Ze noemt de winkel L'Art Décoratif C. Dangotte, afgekort AD/CD. Dankzij haar intellectuele en artistieke omgeving boert de winkel goed. AD/CD is aanwezig op verschillende tentoonstellingen, brengt kunstboeken voor kinderen uit en heeft een invloed op de interieurtrends van het moment. 

Céline Dangotte wordt geëerd met een straat in Oostakker.

#ZijWasEens #CélineDangotte

Bron: May Sarton - 'A world of light', Brood & Rozen (bijdrage van Gita Deneckere over Céline en de vrijmetselarij), masterproef over Mabel Elwes 'Overal in thuis'

![Image](/images/DUJAwCeCgAh_0.webp)
![Image](/images/DUJAwCeCgAh_1.webp)
![Image](/images/DUJAwCeCgAh_2.webp)
![Image](/images/DUJAwCeCgAh_3.webp)
