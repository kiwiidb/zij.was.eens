---
layout: post
title: "Anna Rutzki"
date: 2026-01-12 08:54:19
header_image: /images/DTZymLiij7__0.webp
---

Vandaag 106 jaar geleden is Anna Rutzki geboren in Antwerpen. Haar ouders zijn uit Rusland ingeweken joden. 

Als kind neemt ze op een dag, aanvankelijk om zich te amuseren, plaats achter de piano. Wanneer ze begint te spelen, kan ze echter niet stoppen. Ze luistert aandachtig wanneer haar oudere zussen pianolessen krijgen en toont hen, wanneer ze aan het oefenen zijn, hoe het nu moet. Anna en de piano zijn onafscheidelijk, tot op het punt dat haar ouders haar soms moeten verplichten om buiten te gaan spelen met haar leeftijdsgenootjes.

Op achtjarige leeftijd speelt Anna haar eerste concert, waar ze alle aandacht wegkaapt met de muziek van Bach, Beethoven en andere groten. Ze wordt een graag geziene gast op het podium en blijft zich verder scholen aan het Koninklijk Conservatorium van Antwerpen. Anna wint verschillende prijzen met haar pianotalent en de pers schrijft over de mooie toekomst die haar wacht.

Die mooie toekomst wordt bij het uitbreken van WOII echter snel erg grimmig. Anna wordt vanaf 1942 geweerd aan het conservatorium. In 1943 trouwt ze met een joodse ingenieur. Niet lang daarna worden Anna, haar echtgenoot en vijf andere familieleden waaronder Anna's vader, tijdens een razzia aangehouden in Antwerpen. Via de Dossinkazerne worden ze gedeporteerd naar Auschwitz. Geen van hen zal de bevrijding van het kamp meemaken.

Je kan een struikelsteen ter herdenking van Anna terugvinden in de Lange Leemstraat in Antwerpen.

Bron: getuigen.be

![Image](/images/DTZymLiij7__0.webp)
![Image](/images/DTZymLiij7__1.webp)
![Image](/images/DTZymLiij7__2.webp)
![Image](/images/DTZymLiij7__3.webp)
