---
layout: post
title: "Andrée Geulen"
date: 2023-09-06 12:36:22
header_image: /images/Cw2OTaXt9UM_0.jpg
---

Vandaag 102 jaar geleden is Andrée Geulen geboren in Brussel. Al op jonge leeftijd toont Andrée aan dat ze sociaal geëngageerd is: samen met haar klas organiseert ze collectes ter ondersteuning van de slachtoffers van de Spaanse burgeroorlog en vanaf 1938 zamelt ze ook geld in voor Duitse en Oostenrijkse vluchtelingen aan we ze in het station van Schaarbeek levensmiddelen geven. Tijdens de Duitse inval in België zit Andrée in het laatste jaar van het middelbaar in een internaat in Andenne (Namen). Samen met enkele leerkrachten vlucht ze naar Brussel tussen de bommen door. In de zomer van 1942 vraagt de directrice van de school in Andenne of Andrée wil helpen bij de opvang van kindjes die het thuis moeilijk hebben. Andrée zal later ontdekken dat er onder deze kindjes joodse onderduikers zitten. In 1943 geeft ze les aan de Cours d'Education in Brussel, de school die enkele decennia eerder een belangrijke spil was in de eerste feministische golf is onder directrice Odile Ovart nu ook een onderduikadres voor joodse kinderen. Andrée zit hier volledig op haar plaats. Ze treedt toe tot het Joods Verdedigingscomiteit (Comité de Défense des Juifs), de grootste Joods-Belgische verzetsorganisatie van Europa. Een van de specialisaties van het JVC was het onderbrengen van joodse kinderen. De leden van de organisatie benaderden systematisch joodse families en probeerden de ouders te overtuigen hun kinderen mee te geven met hen zodat ze zouden kunnen onderduiken. Dit vraagt veel overtuigingskracht, want de joodse ouders hebben geen idee waar hun kinderen geplaatst zullen worden. De organisatie houdt bij welke kinderen bij welke ouders horen en waar ze geplaatst zijn, en dit in een systeem waarbij de informatie verspreid is in vijf schriftjes vol codenummers. De Duitsers krijgen door dat ze bij razzia's weinig kinderen aantreffen, maar hebben nooit kunnen achterhalen hoe deze onder hun neus weggekaapt werden. Andrée, met haar onschuldig uiterlijk en blonde haren, was een aantrekkelijk profiel voor deze organisatie. Ze wordt koerierster en haalt joodse kinderen thuis op om ze te verstoppen. De organisatie redt meer dan 2000 kinderen tijdens WOII. 

#ZijWasEens #AndréeGeulen

![Image](/zij.was.eens/images/Cw2OTaXt9UM_0.jpg)
![Image](/zij.was.eens/images/Cw2OTaXt9UM_1.jpg)
