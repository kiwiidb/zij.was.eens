---
layout: post
title: "Antoinette Brepols"
date: 2025-08-22 09:00:56
header_image: /images/DNpet_cI6IO_0.webp
---

Vandaag 167 jaar geleden is Antoinette Brepols overleden in Turnhout. Ze is in dezelfde stad geboren op 30 april 1799 als enig kind van opkomend drukker Philippe Brepols en zijn vrouw Joanna Caluwaerts. 

Haar vader hecht belang aan een goede opleiding voor zijn dochter, en stuurt haar naar een dure kostschool. Nadien betrekt hij haar in zijn zaak, die hij alleen leidt sinds het overlijden van zijn zakenpartner Pieter Corbeels een jaar voor de geboorte van Antoinette. Ze huwt op 22-jarige leeftijd met Jan Dierckx, die ook betrokken wordt in het bedrijf, dat voortaan Brepols & Dierckx zal heten. Wanneer vader Brepols op zakenreis is, krijgen Jan en zijn echtgenote de leiding in het bedrijf. Op korte tijd verliest Antoinette echter haar man (1842) en haar vader (1845), waardoor ze alleen aan het hoofd van de uitgeverij komt te staan. Dit, terwijl ze ook instaat voor de opvoeding van haar kinderen en met felle concurrentie uit Nederland. Antoinette koopt een stoommachine en zet in op mechanisering en het verder ontwikkelen van de productie van speelkaarten. Met succes: in 1853 is Brepols de grootste uitgeverij van het land, met 200 werknemers in dienst. Antoinette is een van de eerste Belgische vrouwen die aan het hoofd van een bedrijf van die omvang staat en dankzij haar zakelijk vernuft neemt Brepols deel aan de Wereldexpo van 1855. Antoinette stoomt ook haar zoon Jan Dierckx klaar om de zaak te besturen, wat hij na haar overlijden in 1858 zal doen. Na het overlijden van zoon Jan zal Brepols een tweede maal onder leiding van een vrouw komen: met zijn weduwe Jozefina Dessauer kent het bedrijf een tweede bloeiperiode van 1866 tot 1900. 

Wie meer wil lezen over zakenvrouwen in BelgiÃ« raad ik het boek 'Vrouwenzaken-zakenvrouwen' aan. Dit boek bundelt verschillende artikels over zelfstandige vrouwen over verschillende sectoren heen.

(Voor de ruilkaartfans onder ons: het Turnhoutse bedrijf Cartamundi, dat nog steeds instaat voor een groot deel van de wereldwijde productie van speelkaarten, is overigens een fusie van drie speelkaartproducenten, waaronder Brepols.)

#ZijWasEens #AntoinetteBrepols

![Image](/images/DNpet_cI6IO_0.webp)
![Image](/images/DNpet_cI6IO_1.webp)
