---
layout: post
title: "Marguerite Bervoets"
date: 2025-08-07 09:07:26
header_image: /images/DNC3ol8tRn0_0.webp
---

Vandaag 81 jaar geleden is Marguerite Bervoets onthoofd in Wolfenbüttel, Duitsland. Ze is geboren op 6 maart 1914 in La Louvière. 

Als enig kind van ouders die het vaak druk hebben, is Marguerite noodgedwongen op jonge leeftijd al erg onafhankelijk. Ze noemt zichzelf Guibout, een bijnaam die ze verzint met de letters uit haar naam. Op school maakt ze indruk op haar leerkrachten door haar liefde voor lezen en schrijven. Naarmate ze ouder wordt schrijft ze niet alleen teksten die esthetisch mooi zijn, maar wil ze mensen ook aan het denken zetten. 

Het is niet verwonderlijk dat ze zich in 1932 inschrijft aan de ULB om taal- en letterkunde te studeren. Ze noemt dit de gelukkigste periode in haar leven. Marguerite studeert met grote onderscheiding af en voegt er nog een jaar in Cambridge aan toe om Engels te studeren. Bij haar terugkeer in 1937 gaat ze aan de slag als leerkracht in Doornik. Wanneer Doornik bij het uitbreken van WOII gebombardeerd wordt, sluit Marguerite zich bij het verzet aan. 

Ze richt een ondergrondse krant op en verzamelt ook allerlei soorten inlichtingen voor het Geheim Leger. Marguerite verzorgt daarnaast de verbinding met het verzet in Rijsel en rekruteert mensen voor de verzetsactiviteiten. Ze beseft heel goed dat hoe gevaarlijk dit is: in december 1941 brengt ze haar testament in orde. In augustus 1942 wordt ze aangehouden wanneer ze samen met Cécile Detournay foto's aan het nemen is van een vliegveld. De Duitsers voeren hierop huiszoekingen uit bij zowel Cécile, waar ze niks vinden, en bij Marguerite; jackpot. Na twee jaar in gevangenschap wordt Cécile in augustus 1944 veroordeeld tot 8 jaar dwangarbeid, Marguerite moet haar verzetsactiviteiten betalen met haar leven. "Ik ben gestorven om te bewijzen dat je zowel dol op het leven kunt zijn, als een noodzakelijke dood kunt aanvaarden", schrijft ze in een afscheidsbrief naar een vriendin.

#ZijWasEens #MargueriteBervoets 

Bron: Maison du Souvenir

@8meicoalitie

![Image](/zij.was.eens/images/DNC3ol8tRn0_0.webp)
![Image](/zij.was.eens/images/DNC3ol8tRn0_1.webp)
