---
layout: post
title: "Vandaag 36 jaar geleden is de single 'Pump up the jam' van T"
date: 2025-08-18 09:00:58
header_image: /images/DNfLjovtGAj_0.webp
---

Vandaag 36 jaar geleden is de single 'Pump up the jam' van Technotronics gelanceerd. Iedereen kan minstens een deel van de aanstekelijke lyrics meekwelen, maar wie zit er eigenlijk achter deze vocals? 

Op 26 januari 1972 is Manuela Kamosi geboren in Kinshasa als kind van een Belgische moeder en een Congolese vader. Na de scheiding van haar ouders keert haar moeder met de kinderen terug naar België. Manuela is op dat moment 11 jaar. Het lukt haar niet om te aarden in België en ze trekt op 15-jarige leeftijd op haar eentje naar Chicago in de V.S., waar ze voor het eerst in aanraking komt met de hiphop- en housescene. Bij haar terugkeer naar België is Ya Kid K geboren.

Ze sluit zich aan bij Fresh Beat Productions, een Antwerpse crew. Wanneer de crew een studio zoekt om nummers op te nemen, kloppen ze aan bij producer Jo Bogaert. Die laatste is onder de indruk van Manuela en laat de crew gratis hun nummers opnemen, op voorwaarde dat hij een nummer met Manuela mag maken. Dat nummer zal de geschiedenis ingaan als de wereldhit 'Pump up the jam'. Wanneer de platenhoes en de videoclip verschijnen, zien we echter Congolees model Felly Killingi gepresenteerd als zangeres. Jo Bogaert verklaart hier later over dat Manuela hiervan op de hoogte is: ze wil het nummer inzingen, maar er verder niks mee te maken hebben. Manuela spreekt dit tegen. Ze durfde als zeventienjarige het contract voor de promotie niet tekenen en zegt ook dat de producers voor Felly hebben gekozen omdat Manuela te lelijk zou zijn met haar tomboy-uiterlijk. 

Het conflict wordt uitgeklaard en in latere nummers wordt Manuela heel duidelijk naar voor geschoven als frontzangeres. Technotronics zit in de lift en mag zelfs het voorprogramma van Madonna verzorgen tijdens haar 'Blonde ambition'-tournee. Voor Manuela mag het meer zijn: ze ambieert een solo-carrière en brengt in 1992 een eigen album uit. Muziekcritici reageren lovend, maar het commercieel succes blijft uit. 

Momenteel woont ze met haar eigen gezin in Nigeria. Hoewel ze haar plaats in de pop culture hall of fame dik verdiend heeft, heeft ze haar muzikale carrière stop gezet. 

#ZijWasEens #ManuelaKamosi #YaKidK #PumpUpTheJam #Technotronics

![Image](/zij.was.eens/images/DNfLjovtGAj_0.webp)
![Image](/zij.was.eens/images/DNfLjovtGAj_1.webp)
![Image](/zij.was.eens/images/DNfLjovtGAj_2.webp)
