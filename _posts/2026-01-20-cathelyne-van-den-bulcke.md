---
layout: post
title: "Cathelyne Van den Bulcke"
date: 2026-01-20 09:43:17
header_image: /images/DTuej3yCnK__0.webp
---

Vandaag 436 jaar geleden is Cathelyne Van den Bulcke verbrand in Lier. Ze is geboren rond 1542 in Nijlen. 

Cathelynes vader is overleden aan melaatsheid. Haar moeder is veroordeeld wegens hekserij en levend verbrand. Ondanks deze persoonlijke tragedies, kan Cathelyne een leven opbouwen voor zichzelf. Ze is rond 1568 getrouwd met Gillis Van Ballaer en samen hebben ze een zoontje. Ze wonen aan het water en bezitten ook enkele dieren, een ogenschijnlijk rustig leven. 

Wanneer dorpsgenootje Anneken Faes beschuldigd wordt van hekserij, wijst ze tijdens de martelingen die ze moet doorstaan twee andere vrouwen aan als heksen. Een van hen is Cathelyne. Zoals het de tijdsgeest betaamt, worden de twee vrouwen ondervraagd en gemarteld. De andere vrouw, Anna Cops, noemt tijdens deze ondervragingen de namen van andere heksen. Cathelyne doet dit echter niet en weigert andere namen te noemen. Ondanks getuigen die zeggen dat Cathelyne een eerbare vrouw is, worden de martelingen opgeschroefd. Uit pure wanhoop bekent Cathelyne dat ze de liefde heeft bedreven met haar persoonlijke duivel, die ze Moonvaeyer noemt. Ze wordt eerst gewurgd, en vervolgens op de brandstapel verbrand. 

In 2021 krijgt Cathelyne eerherstel. Haar moed, en de weigering om andere namen op te geven, worden geprezen. Door haar stilzwijgen kan ze voorkomen dat andere vrouwen beschuldigd worden van hekserij. 

Saillant detail: er is een theorie dat Cathelynes veroordeling het resultaat is van een economische vete. Haar huis bevindt zich aan het water tussen de Grote Nete en de Kleine Nete en edellieden die profiteren van de tol die ze kunnen vragen door scheepvaart op de Nete zouden bang geweest zijn dat Cathelyne en haar familie een apart verbindingskanaal zouden graven. 

#ZijWasEens #CathelyneVanDenBulcke

Bron: geni.com, Canon Van Vlaanderen, historiek.net

![Image](/images/DTuej3yCnK__0.webp)
