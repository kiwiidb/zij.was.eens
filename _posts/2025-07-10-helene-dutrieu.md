---
layout: post
title: "Hélène Dutrieu"
date: 2025-07-10 17:00:07
header_image: /images/DL7neEqNg2S_0.webp
---

Vandaag 148 jaar geleden is Hélène Dutrieu geboren in Doornik. Haar vader is legerofficier maar verliest zijn baan en door financiële moeilijkheden moet het gezin (Hélène heeft nog een broer Eugène) verhuizen naar Rijsel. 

Eugène probeert zijn financieel steentje bij te dragen en wint wat geld met verschillende fietswedstrijden. Wielrennen op de gewone fiets zoals we die vandaag kennen is aan het opkomen, maar hij schroomt zich niet om o.a. ook op de hoge bi (met het grote voorwiel) te racen. Hélène - die op haar veertiende is gestopt met school om te werken - ziet haar broer en wil dit ook. Wanneer ze de kans krijgt springt ze op de fiets en ze heeft duidelijk talent. Tegen de zin van haar ouders in begint ze aan een wielercarrière en verbreekt ze verschillende snelheidsrecords. Haar naam weerklinkt in Frankrijk en België, dat ze nog steeds beschouwt als haar thuisland. Al snel is ze ook in andere landen bekend als wielerfenomeen.

In 1899 zegt ze de piste vaarwel en ambieert ze een carrière als comédienne. Ze combineert haar theaterwerk met verschillende stunts op de fiets en de bromfiets. Haar stunts, vaak via schans en in de lucht, leveren haar de bijnaam 'de menselijke pijl' op. 

Begin 20ste eeuw zien we ook de eerste modellen vliegtuigen. Ze ontgaan Hélène niet, die in 1910 als tweede vrouw ter wereld haar vliegbrevet haalt. Die haalt ze niet in Frankrijk, maar in België. Ze neemt deel aan verschillende vliegwedstrijden en -meetings, waar ze een graag geziene gast is. Hélènes ervaring (en haar lichte gewicht) wordt als waardevol beschouwd, en ze is dan ook een belangrijke testpiloot voor nieuwe modellen. Deze testen lopen niet altijd goed af en helaas moeten we ook het vernielen van een paar vliegtuigen op haar conto schrijven. WOI brengt haar carrière in de lucht op een lager pitje. Na de oorlog zal ze zich toespitsen op journalistiek en het promoten van de luchtvaart.

Hélène overlijdt op 26 juni 1961 in Parijs. In Gent, Brussel en geboortestad Doornik zijn er straten naar haar vernoemd.

#ZijWasEens #HélèneDutrieu

Het boek 'Hélène Dutrieu. De vrouw die door de Olympia vloog' is een absolute aanrader als je meer interesse hebt in dit onderwerp!

![Image](/images/DL7neEqNg2S_0.webp)
![Image](/images/DL7neEqNg2S_1.webp)
![Image](/images/DL7neEqNg2S_2.webp)
![Image](/images/DL7neEqNg2S_3.webp)
