---
layout: post
title: "Anna Boch"
date: 2023-07-14 09:43:23
header_image: /images/Cuq3lQAtJBX_0.jpg
---

Over Vincent Van Gogh wordt wel eens gezegd dat hij tijdens zijn leven maar één schilderij verkocht. Dit klopt niet, hij heeft er minstens een paar verkocht. Eén van die schilderijen ('De rode wijngaard in Montmajour') werd gekocht door Anna Boch. Anna is een kind van de rijke Boch-familie, bekend van de keramiek. Onthoud deze naam voor als je nog eens in de kringwinkel staat te turen naar de serviezen! Anna's liberale ouders zien dat ze gebeten is door cultuur (muziek, kunst) en laten haar schilderslessen volgen. Het is pas na een paar leerkrachten dat ze een klik voelt met de schilder Isidore Verheyden. Ze heeft talent en sluit zich ook aan bij kunstgenootschappen als Les XX (waar ze de enige vrouw was), La Libre Esthetique en Vie et Lumière. Daarnaast zíet ze ook talent bij anderen. Ze ontpopt zich als een ware mecenas en legt een indrukwekkende kunstverzameling aan. Na haar dood in 1936 zal een deel van deze verzameling verkocht worden voor het goede doel. Ze spot ook het talent van opkomend architect Victor Horta en neemt hem onder de arm voor haar huis in Brussel. Het hoeft geen betoog dat haar woonst de verzamelplek wordt van de beau monde. Daarnaast is het wellicht ook duidelijk dat Anna zich niks aantrekt van geldende genderrollen en verwachtingen; ze is een van de eerste vrouwen in België die zichzelf een wagen aanschaft en is ook van in het prille begin lid van de Ligue belge du droit des femmes, opgericht door o.a. Marie Popelin na de zaak-Popelin.

Sinds 1 juli, en nog tot 5 november, kan je in Mu.ZEE (Oostende) terecht voor de tentoonstelling 'Anna Boch, een impressionistische reis', die een eerbetoon brengt aan deze fascinerende vrouw.

Bron beeld: Wikipedia, Historiek.net
Bron tekst: Historiek.net, Mu.ZEE, Van Gogh Museum

![Image](/zij.was.eens/images/Cuq3lQAtJBX_0.jpg)
![Image](/zij.was.eens/images/Cuq3lQAtJBX_1.jpg)
![Image](/zij.was.eens/images/Cuq3lQAtJBX_2.jpg)
