---
layout: post
title: "Ida Sterno"
date: 2025-05-13 14:18:03
header_image: /images/DJl-0RQtmYo_0.webp
---

Vandaag 61 jaar geleden is Ida Sterno overleden in Brussel. Ze is geboren in 1902 in een niet-religieus joods gezin in Roemenië. 

In 1916 komt ze naar België, waar haar broer hogere studies volgt. Ze schrijft zich in 1923 voor de opleiding sociaal werk aan de École centrale de Service social. Na de tweejarige opleiding brengt ze nog enkele jaren door in de V.S. om inspiratie op te doen rond sociaal werk in bedrijven en vervolgens gaat ze in België aan de slag. Wanneer de anti-Joodse sentimenten in aanloop naar WOII beginnen te groeien, trouwt ze met de niet-joodse Victor Hendrickx. Een schijnhuwelijk om vervolging te voorkomen.

Ida is niet van plan om passief toe te kijken na de bezetting. Ze is actief in het Joods Verdedigingscomité (JVC), een organisatie die joodse mensen helpt onderduiken. Het JVC is opgericht door Ida's studiegenoot Yvonne Jospa en diens echtgenoot. Yvonne en Ida engageren zich in de 'Kindercommissie' van het JVC. Deze commissie bestaat uit drie secties: 1/ het recruteren (het opzoeken van joodse kindjes om te plaatsen), 2/ het plaatsen van de kindjes en 3/ de administratie. Ida staat aan het hoofd van de afdeling die de joodse kindjes plaatst bij niet-joodse gezinnen en instanties en haalt haar vriendinnen Andrée Geulen en Paule Renard binnen in de organisatie. Over Andrée is er al een post geplaatst op dit account. Ida's achtergrond in het sociaal werk laat haar niet los bij deze taak: wanneer ze ontdekt dat de kindjes die geplaatst zijn niet goed worden behandeld, worden ze onverbiddelijk in een ander gezin overgebracht. Haar studies en ervaring in het werkveld zijn enorm belangrijk gebleken bij het professionaliseren van het VCJ. 

Op 29 mei 1944 wordt Ida aangehouden net op het moment dat ze informatie aan het uitwisselen is met een collega uit het verzet. Ze slaagt er nog in om de documenten die ze bij zich heeft subtiel te lozen vooraleer ze naar de Dossinkazerne wordt gebracht. Hier zit ze vast tot de bevrijding. Tot aan haar dood zal ze in contact blijven met de kinderen die ze heeft helpen plaatsen.

#ZijWasEens #IdaSterno

Bron: 'Assistantes sociales en Résistance' door Sarah Belli

![Image](/images/DJl-0RQtmYo_0.webp)
![Image](/images/DJl-0RQtmYo_1.webp)
