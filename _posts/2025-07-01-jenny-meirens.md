---
layout: post
title: "Jenny Meirens"
date: 2025-07-01 10:04:18
header_image: /images/DLjsuoQN85__0.webp
---

Vandaag 8 jaar geleden is Jenny Meirens overleden. Ze is geboren in Sint-Truiden in 1945. 

Hoewel Jenny geen economische opleiding heeft genoten, zal ze de modegeschiedenis in gaan als het zakelijk brein achter Maison Martin Margiela. Haar eerste stappen in de modewereld zet ze daarvoor al: samen met haar toenmalige echtgenoot baat ze een textielzaak uit. Na de scheiding richt ze in de jaren 70 haar eigen multimerkenboetiek op in Brussel waar ze na een tijd ook merken als Comme des Gar√ßons begint te verdelen. 

Haar naam raakt bekend in de modewereld en ze wordt in 1982 gevraagd om te jureren in een wedstrijd voor beloftevolle Belgische modeontwerpers. Hier springt de jonge Martin Margiela haar in het oog. Hij wint de wedstrijd niet, maar ze leren elkaar beter kennen en wanneer hij haar zes jaar later vraagt om samen Maison Martin Margiela op te richten twijfelt ze niet. Zonder een groot startkapitaal beginnen ze aan dit avontuur in Parijs. De jonge ontwerper ontketent een revolutie in de modewereld: de winkels bevatten meubels die voor een habbekrats op de kop zijn getikt en wit zijn geverfd, de modeshows verlopen chaotisch en de modellen die de shows lopen worden van straat geplukt maar vooral omdat hij de focus op zijn werk wil leggen en niet op zichzelf. 'Martin Margiela' is een mysterie en er zijn op dat moment slechts een handvol foto's van hem te vinden. De toon voor het imago van MMM is gezet, en Jenny ligt mee aan de oorsprong ervan. MMM heeft kenmerkende labels zonder merknaam en opgestikt met vier steken, een idee van Jenny omdat ze ziet dat er zoveel kleren en merken in omloop zijn dat juist het kledingstuk zonder naam nieuwsgierigheid zal opwekken. In 2003 verkopen Jenny en Martin het bedrijf aan Renzo Rosso, waarna ze met pensioen gaat. "Voor een jonge ontwerper is het begin enorm belangrijk, dus ik zal Jenny altijd dankbaar zijn dat ze mijn wildste dromen heeft omgezet in een echt bedrijf," aldus Martin Margiela.

Bronnen: De Morgen, 1 Granary

#ZijWasEens #JennyMeirens #MaisonMartinMargiela

![Image](/zij.was.eens/images/DLjsuoQN85__0.webp)
![Image](/zij.was.eens/images/DLjsuoQN85__1.webp)
![Image](/zij.was.eens/images/DLjsuoQN85__2.webp)
