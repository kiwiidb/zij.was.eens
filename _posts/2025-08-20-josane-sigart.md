---
layout: post
title: "Josane Sigart"
date: 2025-08-20 09:00:12
header_image: /images/DNkVN00IYta_0.webp
---

Vandaag 26 jaar geleden is Josane Sigart overleden. Josane is geboren op 7 januari 1909 in Brussel. 

Haar vader, zelf een sportieve man en tennisliefhebber, wakkert haar interesse voor tennis aan. In 1922 zien we haar dan ook 's ochtends en 's avonds op de tennisterreinen van de Royal Leopold Club in Brussel, maar ook in Westende, waar haar ouders een zomerverblijf hebben. Vader Sigart oordeelt in 1923 dat het tijd is voor een echte wedstrijd. Josane doet mee aan een toernooi aan de kust. Ze behaalt geen overwinning, maar haar talent valt op. Wanneer ze het jaar erop de jonge Duitse tennisser Cilly Aussem verslaat, zijn de ogen van tennisminnend België op haar gericht. 

In 1928 mag Josane zich Belgisch kampioen noemen. Ze verslaat moeiteloos de kampioenen van andere landen. Josane voelt zich het meest op haar gemak bij het dubbel spel. In 1931 raakt ze met haar collega Doris Metaxa tot in de finale van Wimbledon, waar ze de duimen moeten leggen tegen twee tennissers uit de V.S. Het jaar erop winnen ze wél op het heilige gras. De bescheiden Josane wordt beschouwd als de beste vrouwelijke tennisspeler van dat moment. Al speelt men in die tijd niet voor het geld, maar voor de eer. 

Na haar huwelijk met Jean De Meulemeester verhuist ze naar Sint-Kruis. Jeans zussen Madeleine en Marcelle worden tijdens WOII gevraagd om Joodse kindjes te helpen onderduiken. Eén van deze kindjes wordt ondergebracht bij Jean & Josane in hun villa in Sint-Kruis. Niet zonder risico: tegenover de villa installeren de Duitsers een gevangenenkamp en wanneer ze in 1944 een kamer opeisen in de villa wordt het jongetje ergens anders ondergebracht. 

#ZijWasEens #JosaneSigart #JosianeDeMeulemeester

Bron: 'Pourquoi pas?', Bruzz

![Image](/zij.was.eens/images/DNkVN00IYta_0.webp)
![Image](/zij.was.eens/images/DNkVN00IYta_1.webp)
![Image](/zij.was.eens/images/DNkVN00IYta_2.webp)
