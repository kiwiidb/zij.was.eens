---
layout: post
title: "Bertha De Vriese"
date: 2024-09-26 12:28:21
header_image: /images/DAYIOe7tRxu_0.webp
---

Vandaag is het 147 jaar geleden dat Bertha De Vriese is geboren in Gent. Ze groeit op aan de Coupure in een welstellend en intellectueel gezin, waarin zowel zij als haar zus Martha gestimuleerd werden om te studeren. De Vriese doet het examen voor de Centrale Jury om haar diploma middelbaar te halen en schrijft zich vervolgens als zestienjarige in aan de @ugent. Het is een periode waarin vrouwen sowieso nog schaars zijn op de universiteitsbanken, en vooral een richting als geneeskunde wordt als bijzonder zwaar gezien in vergelijking met bijvoorbeeld farmacie, een populaire richting bij de eerste generatie vrouwelijke studenten. De Vriese doet het erg goed in de geneeskunde en studeert in 1900 af met grootste onderscheiding. Ze wordt hiervoor gehuldigd door de rector en de burgemeester, en mag het publiek bij de opening van het nieuwe academiejaar toespreken. De Vriese zou de eerste vrouw ooit zijn die op het podium van de Aula Academica heeft gestaan. 

De Vriese studeert af met een aantal mooie prijzen op zak. Met dit prijzengeld specialiseert ze zich verder in het buitenland, om bij terugkomst aan de slag te gaan als assistent in het laboratorium voor Menselijke Autonomie aan de UGent. Nog een 'first' voor De Vriese: ze is de eerste vrouwelijke assistent aan deze universiteit. De Vriese wil doorstoten in de academische wereld en dient in 1907 een aanvraag in om werkleider Anatomie te worden. Haar aanvragen krijgen niet veel steun van haar diensthoofd professor Hector Leboucq (op dat moment ook rector) en krijgen een negatief advies van de Minister van Kunst en Wetenschappen; de functie van werkleider is een eerder zeldzaam gegeven. Saillant detail: in 1908 benoemt Leboucq zijn zoon Georges als assistent, en deze zoon wordt in 1912 zelf werkleider. Voor De Vriese is er geen plaats in het mannelijk bastion dat de universiteit is; ze verruilt de unief voor een eigen artsenpraktijk. In 2010 huldigt de UGent haar: haar naam prijkt voortaan op studentenhome Bertha De Vriese @home_bertha.

Bron: Bestor, UGentMemorie

![Image](/zij.was.eens/images/DAYIOe7tRxu_0.webp)
