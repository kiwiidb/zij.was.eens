# DHGKxePNuYj

**Date:** 2025-03-12 11:44:02

## Images

![Image](../images_posts_json/DHGKxePNuYj_0.webp)

![Image](../images_posts_json/DHGKxePNuYj_1.webp)

## Caption

Vandaag 131 jaar geleden is Octavie Belloy geboren in Borgerhout.

Via de broer van haar moeder, Jef Van Leemput, kan Octavie op zesjarige leeftijd al starten op de planken. Haar talent gaat niet onopgemerkt voorbij. Mevrouw Caethoven-Lemmens van het Kunstconservatorium in Antwerpen ontfermt zich als muzieklerares over de jonge Octavie. Op zestienjarige leeftijd maakt Octavie haar debuut in de opera. 

Wanneer ze naam begint te maken in de operawereld breekt WOI uit. Na bombardementen op Antwerpen vlucht Octavie, samen met heel wat andere Antwerpenaren, richting Nederland. Daar wordt haar echter gezegd dat ze best verder vlucht, naar het Verenigd Koninkrijk. In het VK krijgt ze de kans om mee te werken aan concerten georganiseerd door de prinses van Monaco. België vraagt haar of ze wil touren in Noord-Amerika om geld in te zamelen voor het Belgian Relief Commission. Ze aarzelt niet en start onder de artiestennaam Tavie Belge aan een tournee in Canada. In New York wordt ze opgemerkt door impresario John Cort, die haar voor langere tijd aan zijn theaters wil binden. Ze gaat hier op in en oogst succes met o.a. het stuk 'Fiddlers Three'. Toch slaat op een gegeven moment de heimwee toe en keert ze terug naar België, samen met haar echtgenoot - een jeugdvriend uit Antwerpen die ze tegenkwam in New York. 

Tot 1926 schittert ze regelmatig in hoofdrollen in de Vlaamse Opera Antwerpen. Uitgeput door de oorlog echter, besluit ze daarna een stap terug te nemen. Toch stopt de liefde voor opera daar niet: na herhaaldelijk aandringen weet de Vlaamse Opera Antwerpen haar in 1930 te overtuigen om terug te keren voor gastrollen, iets waar Octavie graag op ingaat. 

Octavie overlijdt op 13 mei 1965. In Antwerpen is er een straat naar haar vernoemd. Canada doet hier echter een schepje bovenop: in Alberta is er een hele gemeente naar haar vernoemd om haar te danken voor de vele concerten die ze gaf aan soldaten en het geld dat ze inzamelde voor oorlogshulpfondsen! Dat deze gemeente, Belloy, ondertussen een verlaten spookstad is nemen we even voor lief. 

#ZijWasEens #OctavieBelloy #TavieBelge

